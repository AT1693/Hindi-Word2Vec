साथियो, सबसे पहले तो मैं आप सबका अभिनंदन करता हूं। 2019 के चुनाव के बाद तमिलनाडु की ये मेरी पहली विजिट है और मैं आया तो था आईआईटी के कार्यक्रम के लिए लेकिन आप लोग इतनी बड़ी तादाद में यहां आ गए, इतना स्वागत सम्मान किया, मैं आपका बहुत-बहुत आभारी हूं। इस बार अमेरिका के प्रवास में जब मैंने तमिल भाषा में कुछ बोला और जब दुनिया को मैंने बताया कि ये दुनिया की प्राचीन भाषा है तो आज भी पूरे अमेरिका में तमिल भाषा की गूंज चल रही है। अमेरिका की यात्रा में मैंने देखा है कि दुनिया की भारत के प्रति बहुत सारी अपेक्षाएं हैं और बहुत-बहुत अपेक्षाएं बढ़ रही हैं। अब ये हम सब की जिम्मेवारी है कि हम भारत का तो कल्याण करें ही करें, और तेजी से भी करेंगे लेकिन हम भारत को ऐसा महान बनाएंगे ताकि भारत दुनिया की भलाई के भी काम आ सके। ये काम दिल्ली में बैठी हुई सरकार से नहीं, 130 करोड़ भारतीयों के द्वारा होने वाला है, हिंदुस्तान के हर कोने में बसने वाले भारतीय के द्वारा होने वाला है। गांव का हो या शहर का हो, अमीर हो या गरीब हो, नवजवान हो या वृद्ध हो, इन सब के प्रयत्नों से होने वाला है। हमने जनभागीदारी से अनेक काम सफलतापूर्वक किए हैं, आगे भी सिंगल यूज प्लास्टिक से मुक्ति, ये हम सब को करना है। कुछ लोग गलती से प्लास्टिक फ्री इंडिया की बात कर रहे हैं, मैंने ऐसा नहीं कहा है। मैंने कहा है सिंगल यूज प्लास्टिक, जो एक बार काम में आता है बाद में काम में नहीं आता है और वो बहुत बड़ा संकट पैदा करता है।   